# Rails Girls Sofia 2014 - Coaches Guide

Документ с напътствия за инструктори и организатори на Rails Girls Sofia 2014, връзки към ресурси, бележки, уточнения и прочее.

## Накратко за Rails Girls

Стартира в края на 2010 година във Финландия, като еднократно събитие, но бързо набира популярност. Днес – вече стотици събития в над [130 града по цял свят](http://rails-girls-map.herokuapp.com/).

## За Rails Girls Sofia 2014

Ще бъде в зала "Ultimate" (етаж 2) в сградата на Telerik Academy (гр. София 1729, ж.к. Младост 1А, бул. "Ал. Малинов" 31). Петък от 19:00 до 21:00 и събота от 09:00 до около 17-18 ч.

Спонсори и партньори са:

- Телерик
- Суперхостинг
- Информационно обслужване
- Телелинк
- Майкрософт
- Пепси

И други. От спонсорите имаме:

- Ваучери за cloud услуги (Суперхостинг)
- Персонализирани чаши (Суперхостинг)
- Томбола от Телерик за безплатно обучение за един участник
- Финансова подкрепа

### Стикери и печатни материали, swag

Принтираме name tags, стикери, имаме плакати от минали години. Спонсорите също предоставят рекламни материали, листи, химикалки. Суперхостинг осигуряват персонализирани чаши, което е супер ([дизайн 1](http://railsgirls.com/images/sofia/cup1.png), [дизайн 2](http://railsgirls.com/images/sofia/cup2.png), [дизайн 3](http://railsgirls.com/images/sofia/cup3.png)). Имаме и GitHub стикери, останали от миналото издание (пристигнаха със закъснение).

### Афтърпарти

Начало - събота, от 20 ч. Цел - социализация, особено между участниците, за да помогне за създаването на общност.

Не сме измислили място все още. Имаме предложения за [Dada Cultural Bar](https://www.facebook.com/dadacultural/). Ще има събитие във Facebook, за да се ориентираме каква приблизителна бройка хора ще искат да дойдат. Приемаме предложения за места.

## Нашата основна цел

Да запалим участниците.

Да им покажем, че технологиите и програмирането не са изобщо толкова страшни и необятни, колкото изглеждат на пръв поглед и че това не е занаят само за богоизбрани, или за хора с бради. Че в умели ръце, технологиите се превръщат в могъщ инструмент за постигане на невероятни цели и – защо не – за промяна на света.

Ще следваме предварително дефинирана програма. Важно е да се стигне до крайната цел - работещо приложение, но не на абсолютно всяка цена. Бъдете гъвкави.

## Най-важното

Най-важното нещо са времето и мотивацията на участниците. Това е ресурсът, който в никакъв случай не трябва да пропиляваме и към който трябва да се отнасяме с изключително внимание.

Всички ние, като инструктори, имаме тежката задача да преглътнем гордостта и егото си. Не е важно ние да блеснем с нещо – важно е да се движим към основната цел на събитието и да се грижим участниците да се чувстват комфортно.

### Система за смяна на инструктора

На миналото събитие имахме малки проблеми в някои групи – участнички се оплакаха от инструкторите си след края на събитието (анонимно).

Искам този път да опитаме да адресираме този проблем със система за ранна обратна връзка, която вие, като инструктори, трябва да насърчавате (за сметка на собствените си чувства и гордост). Първата стъпка е разговор какво не е наред и опит да се адресира проблема от ваша страна. Следващата стъпка е местене на участника при друг инструктор.

Приемам предложения в тази посока, как можем да направим това по-оптимално.

## Подготовка и обяснения за начинаещи

Извадки на **много, много важни** моменти от [ръководството за инструктори](https://github.com/rails-girls-sofia/guides/blob/master/coaches-teaching-beginners.md), което всеки трябва да прочете преди петък:

- Ask students "What do you want to get out of class?" *(Всеки инструктор ще получи информация за участниците си - мотивация, информация за опит, данни за контакт и др. Целта е да се настроите максимално на правилната честота.)*
- Assume that anyone you're teaching to has 0 knowledge but infinite intelligence
- Admit your ignorance
- Tell people it's ok to make mistakes
- Try to avoid technical jargon
- Don't say "any questions?"; say "What questions do you have?"
- Get the students talking to each other

How to introduce yourself to the class:

- tell your story
- tell why you like programming and teaching.
- **beware of bragging**
- tell why you care! Why are you getting up on saturday morning to come in here?

Pace:

- Slow down! Wait much longer than you feel is comfortable for questions/comments

## Програма - петък

Моля да дойдете максимално рано, по възможност да не е след 18:30. Аз ще съм там в 17:30, тъй като има нужда от подготвителни действия. Ще съм благодарен на всеки, който успее да дойде по-рано, за да помага.

### Регистрация (18:30 - 19:00)

Започва официално около 18:45. Ще я поема аз и още някой от организаторите. Инструкторите трябва да са по местата си, за да може да се опознаят с новодошлите, да разчупят леда и, ако им е скучно или има очаквания за проблеми, да започнат процедурата по инсталация.

#### Разпределение по инструктори

За да бъде максимално стройна организацията и да не се лутат хората, съм подготвил предварително разпределение на участничките по инструктори.

Всички инструктори трябва да имат name tags. При регистрация, всяка участничка ще бъде информирана как се казва нейният инструктор и ще трявба да го намери. Затова вероятно ще подредим всички инструктори по азбучен ред в залата :)

### Официално откриване (19:00 - 19:15)

Очаква се към 19-19:10 да направим официално откриване. Ще има няколкоминутни изявления от някои от спонсорите и организаторите, както и приветствия и разяснения от мен. След това ще започнем с инсталацията.

### Инсталация (19:15 - 20:00)

Необходимият софтуер, който трябва да се инсталира на машините на участниците, е: Ruby (2.x), Git, компилатор (gcc или еквивалент), SQLite и текстов редактор. Rails е Ruby пакет (gem), който обикновено се инсталира след като имате Ruby. Ще предпочитаме да ползваме последната версия на Rails, която към момента е 4.0.3.

Използва се [Rails Installer](http://railsinstaller.org/en), като за OS X Mavericks (10.9.x) има малко по-сложна процедура, тъй като Rails Installer не работи за тази версия на OS X.

Текстовият редактор, който се препоръчва за събитието, е [Sublime Text](http://www.sublimetext.com/2), дори за Windows. В инсталационното ръководство не се споменава, но е добра идея да сложите и [Package Control](https://sublime.wbond.net/) плъгина за Sublime Text.

Опитайте се да оставите участниците да се борят с това, като им помагате при проблеми, за предпочитане като им показвате схема как да се борят с даден клас (инсталационни) проблеми.

По възможност, трябва да приключим с инсталацията до към 20 ч. Ако някой не е успял да приключи инсталацията до тогава, ще може да продължи сутринта на следващия ден, ако участникът не си реши проблема сам вкъщи вечерта.

### Игра "How to Train a Robot" (20:00 - 21:00)

След инсталацията ще преминем към играта "[How to train a robot](http://dira.ro/images/RailsGirls/robots%20at%20work.jpg)". Ще се движим по [обяснителния блог пост на Ира](http://dira.ro/2013/04/29/the-robot-game-at-railsgirls-krakow) и по инструкциите в [тази презентация](http://dira.ro/presentations/RailsGirls%20Krakow/presentation.pdf).

Накратко, участничките пишат съвкупност от команди на хартия, формиращи програми. Команите са предварително дефинирани. Командите управляват инструктора, който играе ролята на робот и се движи в "лабиринт", очертан с тиксо на пода. Роботът разбира **само** предварително дефинираните команди. Трябва да са изрично разписани. "Хвърля изключения" при изчерпване на програмата, преди достигнане на целта (хартиено кексче), удар в стена и прочее.

Цели:

- Участничките да усетят болката от повторение на команди, за да могат да стигнат естествено до нуждата от абстракция - функция. Тя се вкарва на следващ етап, след няколко опита за писане-изключение-дебъг-писане-изключение-дебъг.
- Да свикнат с идеята, че да грешат е не само нормално, а е съществена част от процеса ни на работа. Цикълът експеримент-грешка е безценен.
- Когато се общува с машина, емоциите не винаги помагат, по-скоро вредят. Машината разбира само точно определени команди, в точно определен ред. Развиване умения за дебъгване е много важно.

Разрешени команди (по една на ред, или разделени с точка и запетая):

- `left step`
- `right step`
- `left turn`
- `right turn`
- `squat`
- `pick object`
- `stand up`

Командите трябва да се изпълняват в определен ред. Не може да направите две поредни леви стъпки, например, или пък да изпълните `pick object`, ако не сте приклекнали. `pick object` "работи" само ако обектът (кексчето) е в радиус от около една стъпка от робота и ако роботът е приклекнал. Целта е изпълнена след `pick object` и `stand up`, т.е. `pick object` трябва да има timeout, след който да гърми, ако не следва `stand up` :)

Общо-взето, настава един забавен хаос.

### Friday Hug (21:00 - 21:10)

Към 21 ч. спираме с играта, събираме се и правим един [#Friday Hug](http://fridayhug.com/). Вероятно всички сте виждали [миналогодишната снимка](http://railsgirls.com/images/rails-girls-sofia-2013-friday-hug.jpg).

След това разпускаме народа да се наспи за утрешния ден.

## Програма - събота

### Кафе, регистрация за новодошлите, довършване на инсталации (09:00 - 10:00)

Участниците започват да се събират от 9 ч. Ще има кафе и кексчета, плодове или нещо подобно. В 10 ч. е началото на съботния ден. Ако са останали машини за доинсталиране от предния ден, това е моментът, в който трябва да бъде завършена инсталацията.

### Увод (10:00 - 10:30)

Уводни думи, отново няколко думи за спонсорите, програма за деня, що е то "Rails Girls", какви са целите на събитието и какво да очакват участниците.

След тях уводната презентация ще продължи с въведение в програмирането за уеб и напътствия за дизайн на уеб приложения. Би трябвало да приключи към 10:30-10:45.

### TryRuby.org (10:30 - 11:15)

Започваме с [tryruby.org](http://tryruby.org/). Има стъпки от него, които ще пропуснем.

Добре е да приключите с това най-късно до към 11:30.

### Уъркшоп 1 (11:15 - 13:00)

Веднага след tryruby.org се започва работа по приложението.

Ще използваме това ръководство: [http://guides.railsgirls.com/simpleapp/](http://guides.railsgirls.com/simpleapp/), вместо стандартното [http://guides.railsgirls.com/app/](http://guides.railsgirls.com/app/). Разликата се състои в два реда код в началото, които значително опростяват кода, който Rails ще генерира за вас.

Повече подробности за т. нар. [simple_scaffold в тази презентация от няколко слайда](https://docs.google.com/presentation/d/1Ky1xdU-TbmhBVQtAKB9DBOvMy72cg6WtXTnZDVKy8_Y).

Има ["Ръководство за ръководството"](http://guides.railsgirls.com/guide-to-the-guide/), обясняващо в детайли какво се случва зад завесите при всяка една от стъпките от ръководството за приложението "Idea". Като подробности, има и безплатна за участниците в Rails Girls книга "Learn Rails". Вижте секцията "Ресурси" за подробности.

### Обяд (13:00 - 13:30)

Обядът ще е на място и е осигурен от спонсорите.

### Bentobox (13:30- 13:45)

След обяда ще направим Bentobox упражнението ([слайдове](https://speakerdeck.com/railsgirls/rails-girls-bentobox-exercise), [видео](https://vimeo.com/39049632)). Целта му е да покаже на учсатниците как да се ориентират в морето от термини и специфичен жаргон.

### Lightning talks (13:45 - 14:30)

Между 13:30 и 14:30 ще има сесия от 6-8 кратки (петминутини) презентации.

Събирам предложения за желаещи да говорят и темите им. Пишете до групата rails-girls-sofia-instructors@googlegroups.com с предложенията си. Вижте [миналогодишните теми](http://railsgirls.com/sofia2013#schedule) за вдъхновение.

Към момента имаме следните теми и предложения:

- "Да променим света с програмиране!" (аз, различна от м.г.)
- "Научени уроци от ръководене на бизнес с Рейлс", "Начини на реализация (roadmap) за начинаещи разработчици" и "Анализ на предимствата на Рейлс от гледанта точка на един разработчик" (Димитър Шалварджиев от conit-bg.com; вероятно ще изберем 1 или 2 от тези, в зависимост от броя на другите предложения)

Силно препоръчвам истории пред (суха) теория. Това прави впечатление и се запомня. Мотивационните и забавни, неангажиращи презентации са много подходящи.

### Workshop 2 (14:30 - 17:30)

След lightning talks започваме workshop сесията. Продължение на workshop 1. Вероятно ще направим кратка почивка към 15:45.

## Сошал

Туитене и шерване на снимки и текст във Facebook се насърчава. Официален хештаг: #RailsGirlsSofia.

## След събитието

Имаме доста пълно [ръководство за това как да продължи човек след събитието](https://github.com/rails-girls-sofia/guides/blob/master/after-the-event-keep-coding.md#readme). Въпреки това, може да се разшири и да се добавят още ресурси. Най-малкото има нови материали, които трябва да се добавят. Трябва обаче да внимаваме да не стане overwhelming.

Хората не продължават да се занимават много - сами им е трудно, или пък им липсва достатъчно мотивация. Затова имаме идеи.

### Study groups и регулярни срещи

Искаме да организираме нещо като study групи и/или регулярни срещи някъде, примерно веднъж седмично, на които да присъстват поне 1-3 инструктора и желаещи участници, както от това, така и от минали Rails Girls събития, или неодобрени участници, вкл. такива от ФМИ/Телерик.

Това, което трябва да осигурим, е място и структура за тези срещи.

### Менторстване от инструкторите

Тази година на всеки инструктор се падат само двама участника. Искаме да изградим нещо като менторска връзка в групата и инструкторът да поеме отговорност да подтиква участничките си към по-нататъшно развитие. Да ги пита докъде са, какви въпроси имат, какви проблеми срещат, как може да им помогне и прочее. Да ги насърчава да ходят на регулярните срещи.

## Ресурси

- Безплатни копия на "Learn Rails" от Daniel Kehoe

	> Visit the web address [learn-rails.com/railsgirls](http://learn-rails.com/railsgirls) and enter the invitation code `RAILSGIRLS` to register and download the ebook.
- [ExplainShell](http://explainshell.com/) е полезен сайт за обяснение на shell команди
- Microsoft осигуряват DreamSpark акаунти за всички учащи (студенти, ученици, магистри, докторанти...), кандидатствали за Rails Girls, не само за одобрените.
- [railsgirls.com/materials](http://railsgirls.com/materials)
- [Python](http://fmi.py-bg.net/) и [Clojure](http://fmi.clojure.bg/) курсовете във ФМИ (текущия семестър) и [Ruby](http://fmi.ruby.bg/) курса зимния семестър са свободни за посещение

*Това ръководство е в процес на развитие.*
