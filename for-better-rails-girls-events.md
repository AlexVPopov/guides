## Относно организацията на събитието

Благодарение на вашата обратна връзка, както и на нашите собствени наблюдения, сме събрали списък с неща, които ще се опитаме да подобрим за следващите Rails Girls Sofia събития.

### Извинения

Въпреки, че участвам в инциативата на доброволен принцип и въпреки времето, което вложих, липсата ми на опит и достатъчно предварителна подготовка си казаха думата. За всички проблеми, изброени по-долу, вина и отговорност нося аз.

Затова, бих искал да поднеса лично извинения на всеки от вас, който не е получил от Rails Girls Sofia това, за което е дошъл. Вашето време и мотивация са ресурс, който най-малко бих искал да пропилявам. Отчитам слабостите в организацията и искрено се извинявам за тях.

За да направим тези събития по-добри, обратната връзка от вас е най-важното нещо. Хайде да да работим за това заедно — попълнете [формуляра за обратна връзка](https://docs.google.com/a/ddimitrov.name/forms/d/12diNi5-H6MPfzjg6UE5yZaR0ozcpFmAjM66B89wXdlU/viewform), или просто [ми пишете](mailto:rails-girls-sofia-organizers@googlegroups.com) и кажете, че искате да помагате с организацията.

### Подобрения

Нещата, които сме идентифицирали с ваша помощ като проблеми и над които ще работим за следващото събитие:

* Ще се погрижим да има нормална регистрация в началото на първия ден на събитието.
* Ще се погрижим всички да получат бадж за името си, както и комплект с останалите материали в самото начало, по време на регистрацията.
* Ще съберем инструкторите преди самото събитие, за да им дадем подробен инструктаж за отделните елементи от програмата, както и за самите уъркшоп сесии.
* Ще изчистим, детайлизираме и обявим програмата максимално рано.
* Ще се постараем да не се отклоняваме от обявената програма и началните и крайни часове в нея.
* Ще измислим модел, в който участниците да могат да дадат обратна връзка за инструктора си още по време на събитието, за да може ако има нещо нередно, да се опитаме да го коригираме навреме. (Early feedback FTW. Ако имате конкретни идеи по тази точка, [пишете ми](mailto:rails-girls-sofia-organizers@googlegroups.com), моля.)
* Ще положим повече усилия и ще внимаваме с употребата на специфична терминлогия. За съжаление, без ваша помощ няма да се справим, защото този особен начин на говорене е наша втора природа и понякога, въпреки всички усилия, го правим несъзнателно и просто не ни минава през ум, че дадена дума попада в категорията "специфична терминология". Професионално изкривяване…
* Ще даваме по-прецизни и ясни инструкции за всеки компонент от програмата — било то уъркшоп, игра или друга интеракция. Това включва и по-ясно дефинирана цел за самото събитие и за уъркшоп сесиите.
* Ще се опитаме да осигурим истинско кафе, както и закуска за началото на втория ден.
* Ще опитаме да ви осигурим повече време за експерименти в TryRuby.org и за работа над вашето приложение.
* Ще идентифицираме и пропуснем определени ненавременни уроци от TryRuby.org.

Ако желаете да допълните нещо, пишете ни на [rails-girls-sofia-organizers@googlegroups.com](mailto:rails-girls-sofia-organizers@googlegroups.com) или попълнете анонимно [формуляра за обратна връзка](https://docs.google.com/a/ddimitrov.name/forms/d/12diNi5-H6MPfzjg6UE5yZaR0ozcpFmAjM66B89wXdlU/viewform). Най-много ще ни хареса да получим вашето предложение за промяна в този текст чрез [pull request в GitHub](https://help.github.com/articles/using-pull-requests). Ще приветстваме всеки от вас, който изяви желание да ни помогне с организацията на следващи събития.

### Общност

Аз лично виждам тези събития като community-driven. Сцената не е моя, или пък на Пешо или Тошо. Подиумът е общ. Проявете инициатива. Излезете отпред, вземете ми микрофона от ръцете и ме удряйте по главата с него. Всичко ще е в името на едно по-добро събитие :)

Митьо
